# Inleiding

## Informatiemodel Repressieve Object Informatie (IMROI)

Repressieve objecten zijn objecten zoals gebouwen, infrastructuur en andere
locaties met een verhoogd risico op incidenten, zoals branden, explosies, of
andere noodsituaties. Het kunnen bijvoorbeeld fabrieken, chemische installaties,
evenementenlocaties, bruggen, tunnels, of hoogspanningsmasten zijn. Informatie
over deze objecten is cruciaal voor het plannen, coördineren en uitvoeren van
repressieve operaties in geval van incidenten.

Een informatiemodel is een gestructureerde en gestandaardiseerde manier om
informatie vast te leggen, te organiseren en uit te wisselen. Het biedt een
uniform kader voor het beheer en de uitwisseling van gegevens tussen
verschillende partijen. Het Informatiemodel Repressieve Object Informatie
(IMROI) is specifiek ontworpen om gegevens over repressieve objecten en hun
omgeving vast te leggen.

In 2010 heeft Geonovum, in opdracht van de Nederlandse Vereniging voor
Brandweerzorg & Rampenbestrijding (NVBR), het informatiemodel digitale
bereikbaarheidskaart (IMDBK) vastgesteld. Het doel van dit informatiemodel was
om objectinformatie over panden uit te kunnen wisselen tussen verschillende
veiligheidsregio’s. Het beschreef een uniforme vastlegging van gegevens over (de
begane grond van) een pand en zijn omgeving.

Negen jaar later, in 2019, bleek dat IMDBK niet meer voldeed aan de
informatiebehoefte van de veiligheidsregio’s. Om deze reden is een werkgroep aan
de slag gegaan om te onderzoeken hoe IMDBK doorontwikkeld moest worden om weer
aan deze informatiebehoefte te voldoen. In de werkgroep waren vertegenwoordigers
van verschillende veiligheidsregio’s betrokken, waaronder Noord-Holland-Noord,
Zaanstreek Waterland, Utrecht, Friesland, Brabant-Zuidoost, Flevoland, Gooi- en
Vechtstreek, Limburg-Noord en Rotterdam-Rijnmond. Daarnaast was ook het
Instituut Fysieke Veiligheid (IFV) aangesloten bij de werkgroep.

Tijdens het onderzoek van de werkgroep werd duidelijk dat de informatiebehoefte
verder ging dan alleen pandinformatie. Er was ook behoefte om informatie bij te
houden voor evenementen, waterongevallen en natuurbrandbestrijding. Daarom
voldeed de term IMDBK niet meer en werd besloten om deze doorontwikkeling te
gebruiken als basis voor een nieuw informatiemodel, namelijk het informatiemodel
Repressieve Object Informatie (IMROI).

## Doel en doelgroep

Het informatiemodel Repressieve Object Informatie (IMROI) legt gegevens vast
over repressieve objecten en de omgeving van deze objecten, met als doel het
maken van repressieve objectinformatie.

Het doel van dit IMROI is om gegevens op een eenduidige en uniforme manier vast
te leggen. Door het gebruik van dezelfde definities en standaarden wordt de
uitwisseling van gegevens tussen veiligheidsregio's vereenvoudigd, wat de inzet
over grenzen heen bevordert.

De beoogde doelgroep voor het gebruik van IMROI bestaat uit (geo)informatici,
ICT-architecten en informatiemanagers die werkzaam zijn in de sector Openbare
Orde en Veiligheid (OOV). Daarnaast is het document ook geschikt voor
crisismanagers, preparatisten en hulpverleners vanwege de structurerende aard en
het gebruik van terminologie die gangbaar is in het OOV-werkveld.

## Toepassingsgebied

Het toepassingsgebied van het IMROI omvat alle gegevens die nodig zijn voor de
uitvoering van de publiekrechtelijke taken van de veiligheidsregio's. Deze
gegevens zijn essentieel voor het plannen, coördineren en uitvoeren van
repressieve operaties in geval van incidenten bij objecten zoals gebouwen,
infrastructuur of andere locaties met een verhoogd risico.

Het informatiemodel omvat informatie over de locatie van objecten, aanwezige
risico's, bereikbaarheid, beschikbare voorzieningen en andere relevante details
die van invloed zijn op de veiligheidssituatie in de regio. Het biedt een
gestructureerd en uniform kader voor het beheer en de uitwisseling van deze
cruciale informatie tussen de betrokken instanties binnen de veiligheidsregio's.
