Inleiding 
==========

In 2010 is in opdracht van de Nederlandse Vereniging voor Brandweerzorg &
Rampenbestrijding (NVBR) door Geonovum het informatiemodel digitale
bereikbaarheidskaart (IMDBK) vastgesteld. Doel van dit informatiemodel is om
objectinformatie over panden uit te kunnen wisselen tussen verschillende
veiligheidsregio’s. Het beschrijft dan ook een uniforme vastlegging van gegevens
over (de begane grond van) een pand en zijn omgeving. 

Inmiddels zijn we negen jaar verder en blijkt IMDBK niet meer te voldoen aan de
informatiebehoefte van de veiligheidsregio’s. Om deze reden is er een werkgroep
aan de slag gegaan om te kijken hoe IMDBK doorontwikkeld moet worden om weer te
voldoen aan deze informatiebehoefte. In de werkgroep zijn de volgende
veiligheidsregio’s vertegenwoordigd: Noord-Holland-Noord, Zaanstreek Waterland,
Utrecht, Friesland, Brabant-Zuidoost, Flevoland, Gooi- en Vechtstreek,
Limburg-Noord en Rotterdam-Rijnmond. Naast deze veiligheidsregio’s is ook het
Instituut Fysieke Veiligheid (IFV) aangesloten bij de werkgroep. 

Met deze werkgroep is bekeken wat er nu bijgehouden wordt aan informatie. Snel
bleek dat het niet meer alleen over pandinformatie gaat, maar dat er ook
behoefte is om informatie bij te houden voor Evenementen, Waterongevallen en
Natuurbrandbestrijding. Om deze reden dekt de term IMDBK ook niet meer de lading
en is besloten om deze doorontwikkeling te gebruiken om tot een nieuw
informatiemodel te komen, te weten het informatiemodel Repressieve Objectinformatie (IMROI). 

Doel en doelgroep 
------------------

Dit document bevat het conceptuele model van de repressieve objectinformatie.
Het Informatiemodel Repressieve Objectinformatie (IMROI) legt gegevens over
repressieve objecten vast, maar ook gegevens over de omgeving van een repressief
object ten behoeve van de aanvalsplannen. Het doel van dit conceptuele model is
te komen tot een eenduidige en uniforme vastlegging van gegevens. Doordat de
veiligheidsregio’s de gegevens vastleggen conform dezelfde definities wordt
uitwisseling vereenvoudigd. Dit ter bevordering van inzet over de grens bij een
naburige veiligheidsregio. 

Dit betreft een 0.3 versie ter voorbereiding op de consultatie van de betrokken
partijen.  

Voor de vastlegging van data is visualisatie minder relevant. Gebleken is dat
rond het onderwerp van visualisatie nog veel discussie bestaat. Om deze reden
valt dit nu buiten scope van deze werkgroep en dus ook van dit document.  

De beoogde doelgroep voor gebruik van IMROI bestaat uit (geo)informatici,
ICT-architecten en informatiemanagers werkzaam in of voor de OOV-sector. Tevens
is het document vanwege zijn structurerende karakter op woordgebruik in het
OOV-werkveld ook geschikt voor hen die als crisismanagers, preparatist of
hulpverlener werkzaam zijn in dit werkveld. 

Samenhang met andere documentatie 
----------------------------------

Uitgangspunt van IMROI is dat gegevens die al vastgelegd worden in andere
(basis)registraties niet ook nog worden vastgelegd maar worden hergebruikt uit
deze registraties. Dit past ook in het principe van data bij de bron
halen. (Basis)registraties die in het kader van IMROI interessant zijn betreffen
de BAG en BGT. 

In de Basisregistratie Adressen en Gebouwen (BAG) worden gegevens vastgelegd van
panden en verblijfsobjecten. De gegevens over panden die hier al in opgenomen
zijn worden hergebruikt bij de repressieve objecten die panden betreffen. Meer
informatie over het informatiemodel BAG is hier
te vinden: https://www.geonovum.nl/geo-standaarden/informatiemodellen-nen3610-familie/gegevenscatalogus-basisregistratie-adressen-en.

In de Basisregistratie Grootschalige Topografie (BGT) worden objectgerichte
gegevens vastgelegd van objecten in de openbare ruimte. Gegevens uit de BGT
zullen worden hergebruikt bij repressieve objecten met betrekking tot
waterongevallen, evenementen en natuur. Meer informatie over het informatiemodel
BGT is hier te vinden: https://www.geonovum.nl/geo-standaarden/bgt-imgeo.

Voor het vastleggen van het conceptuele informatiemodel is gebruik gemaakt
van de principes vastgelegd in het Metamodel Informatiemodellering (MIM). Hiermee
borgen we dat definities, verbanden en relaties met andere basisregistraties
volgens landelijke standaarden worden vastgelegd en dat ze eenvoudig zijn te
koppelen met andere basisregistraties. Meer informatie over het MIM is hier te
vinden: https://www.geonovum.nl/geo-standaarden/metamodel-informatiemodellering-mim.

Het conceptuele informatiemodel is opgesteld binnen de kaders van het NEN 3610
basismodel voor geo-informatie. Hiermee borgen we de aansluiting en
uitwisseling met andere (sectorale) (geo-) standaarden. Meer informatie over
NEN 3610 is hier te
vinden: https://www.geonovum.nl/geo-standaarden/nen-3610-basismodel-voor-informatiemodellen.

Totstandkoming 
---------------

Tijdens de vergadering van de vakgroep Geo en Basisregistraties van juli 2018
is besloten dat er een werkgroep opgericht wordt voor de doorontwikkeling van IMDBK. In deze werkgroep zijn de volgende
veiligheidsregio’s vertegenwoordigd: Noord-Holland-Noord, Zaanstreek Waterland,
Utrecht, Friesland, Brabant-Zuidoost, Flevoland, Gooi- en Vechtstreek,
Limburg-Noord en Rotterdam-Rijnmond. Deze veiligheidsregio’s brengen de
vakinhoudelijke kennis in. Naast deze veiligheidsregio’s is het Instituut Fysieke Veiligheid (IFV)
vertegenwoordigd als facilitator van de werkgroep. 

Als uitgangspunt nam de werkgroep een informatiemodel dat is opgezet door de Brandweer Amsterdam-Amstelland en dat al omarmd is door de vier
veiligheidsregio’s uit het noordwesten van Nederland. In een aantal sessies is dit informatiemodel
doorgesproken en aangescherpt dusdanig dat alle aanwezige veiligheidsregio’s
zich kunnen vinden in het nieuw ontstane informatiemodel. Dat conceptuele model
wordt in dit document beschreven. 
